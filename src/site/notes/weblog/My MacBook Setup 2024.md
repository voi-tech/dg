---
{"dg-publish":true,"permalink":"/weblog/my-mac-book-setup-2024/"}
---


# My MacOS Setup 2024

W jaki sposób korzystam z komputera i z jakich programów?

## MacBook Air M1 8/256

Używam MacBooka Air z 2020 roku z procesorem M1 w najbardziej podstawowej konfiguracji, czyli 8 GB RAM i 256 GB pamięci wewnętrznej. Kupiłem w marcu 2021 i służy mi wiernie do dziś! Było to moje pierwsze urządzenie z nadgryzionym jabłkiem, nigdy wcześniej nie używałem żadnego urządzenia Apple.

Gdybym miał jednak kupować jeszcze raz, wybrałbym co najmniej 16 GB pamięci RAM i 1 TB pamięci wewnętrznej. Częstym bowiem problemem jest jej niewystarczająca ilość, zarówno jeśli chodzi o RAM, jak i pamięć wewnętrzną. O ile jeszcze w przypadku braku pamięci operacyjnej aplikacje działają prawidłowo i nie utrudnia to w znaczący sposób korzystania z komputera, to jeżeli chodzi o pamięć wewnętrzną sprawa wygląda o wiele gorzej. Same aplikacje zajmują około 50 GB pamięci, system to 25 GB, dane systemowe to aż 90 GB... Wolnej pamięci zostało około 60 GB, a i tak wszystko jest synchronizowane przez iCloud i opcja optymalizacji dysku jest włączona.

Nie mogę przez to np. instalować bardziej wymagających gier czy korzystać z programów uruchamiających aplikacje z systemu Windows, takich jak CrossOver czy Whisky. Nie mogę też uruchamiać maszyn wirtualnych, ani nawet nagrywać zbyt długich filmów. Dlatego jeżeli się zastanawiasz, czy 256 GB pamięci wewnętrznej wystarczy, to raczej nie wystarczy.

## Dock

Nie używam już za bardzo docka, bo mam skonfigurowane automatyzacje i skróty klawiszowe. Dock jest zlokalizowany na dole i automatycznie się chowa. Często jednak eksperymentowałem z jego lokalizacją, przez dłuższy czas używałem go z lewej strony. Po aktualizacji wprowadzającej Stage Manager przemieściłem go na dół.

**W Docku mam następujące aplikacje, patrząc od lewej strony:**
- Finder, Launchpad, iTerm, Kalendarz, Przypomnienia, Notatki, Obsidian, Safari, Arc, Poczta, Signal, Mona, Prism Launcher, Skróty, Podcasty, DaVinci Resolve, Pobrane rzeczy i Kosz.

## Launcher

Do uruchamiania aplikacji i otwierania plików używam jednocześnie Spotlight (⌘+Spacja) i Raycast (⌥+Spacja). Zauważyłem, że Spotlight szybciej wyszukuje pliki, a Raycast aplikacje. Ten drugi nie pokazuje mi plików, dopóki nie wybiorę opcji, że szukam właśnie plików.

Spotlight natomiast od razu pokazuje listę plików, i jeszcze mi się nie zdażyło, żebym musiał wpisać całą nazwę lub szukać głębiej jakiegoś pliku. Co więcej, mam wiele plików z tą samą nazwą, ale z innym rozszerzeniem, np. mam równocześnie plik w formacie *.pages*, *.pdf* i *.docx*. Spotlight po kilku próbach nauczył się, że zwykle otwieram plik *.pages*, żeby go edytować, więc taki mi podpowiada.

Raycast z drugiej strony ma takie opcje, z których raczej nie zrezygnuję, jak np. Snippety, czyli zastępowanie tekstu, czy zarządzanie oknami, dzięki czemu nie potrzebuję dodatkowych aplikacji.

Skonfigurowałem w Raycast również dużo skrótów, dzięki czemu mogę np. wpisać *yt*, a od razu otworzy się YouTube. To bardzo przyspiesza pracę, bo nie muszę szukać przeglądarki i klikać dużo myszką.

## Apps

**Aplikacje, z których najczęściej korzystam to:**

- **Obsidian** - do zarządzania wiedzą osobistą, notatek i pisania dłuższych treści, a także do zapisywania treści na później;
- **Arc Browser** - do przeglądania internetu, sprawdza się dużo lepiej niż Safari;
- **PastePal** - od niedawna jako clipboard manager, dużo lepszy, niż narzędzie wbudowane w Raycast;
- **Shottr** - jako edytor zrzutów ekranu;
- **KeyClu** - wyświetla skróty klawiszowe;
- **Pastel** - zarządzanie paletami kolorów;
- **Language Tool** - poprawianie błędów językowych.

Dodatkowo intensywnie korzystam z aplikacji Apple, takich jak **Notatki**, **Przypomnienia** i **Kalendarz**, a także **Pages** do edytowania dokumentów i **Numbers** do prowadzenia budżetu domowego.

Jeśli chcesz dowiedzieć się nieco więcej o aplikacjach, z których korzystam, sprawdź [[weblog/App Defaults 2024\|App Defaults 2024]].
